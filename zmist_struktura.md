<div id="hypercomments_widget" class="js-hypercomments-widget invisible"></div>

Зміст і структура програми
=============================================
<p>Зміст навчального предмету побудовано за моделлю <b>поліцентричної інтеграції</b> мистецьких знань, що передбачає інтегрування домінантних змістових ліній – музичної та образотворчої, які органічно поєднуються в єдиний тематичний цикл на основі естетико-світоглядної орієнтації і збагачуються елементами хореографії, театру і кіно, які входять до мистецько-синтетичної змістової лінії. Спільними для всіх видів мистецтва є відображення в художніх образах закономірностей людського буття, що зумовлює єдину тематичну структуру програми «Мистецтво», логіку  об’єднання навчального матеріалу в цілісні тематичні блоки. Ставлення особистості до себе та до інших людей, до світу природи та культури – провідні цінності, які стають базовими у конструюванні змісту початкової мистецької освіти. Розумінню специфіки художньо-образної мови кожного з видів мистецтва сприяє інтеграція елементів змісту на основі єдності універсальних художньо-естетичних понять («ритм», «контраст», «симетрія», «форма», «композиція», «динаміка» тощо).  Особливості спільних тем, споріднених художньо-мовних аспектів змісту зумовлюють процес застосування інтегративних художньо-педагогічних технологій.</p>
<p>Інтеграція мистецьких знань учнів здійснюється на таких рівнях:</p>
<li><i>духовно-світоглядному</i> (через спільний тематизм, що відбиває фундаментальний зв’язок усіх видів мистецтва з життям);</li>
<li><i>естетико-мистецтвознавчому</i> (через спільність або спорідненість мистецьких понять,  універсальність естетичних категорій);</li>
<li><i>психолого-педагогічному</i> (через технології інтегрованих уроків різного типу).</li><br>

<p>Зміст програми включає такі умовно виділені наскрізні <i>компоненти</i>:</p>
<ol type="1)">
<li>сприймання, аналіз-інтерпретація та естетична оцінка творів мистецтва; </li>
<li>практична художньо-творча діяльність учнів, самореалізація в царині мистецтва;</li>
<li>естетико-мистецтвознавча пропедевтика (засвоєння понять і термінів).</li></ol>

<p>Методична система, що забезпечує реалізацію закладених у зміст програми ідей, спрямовується на розвиток таких якостей учнів як ініціативність, активність, самостійність, креативність. Для цього застосовуються ігрові, інтерактивні, проблемно-евристичні технології, емоціогенні ситуації; пріоритет надається засобам особистісно-розвивального спрямування, що забезпечують суб’єкт-суб’єктну взаємодію, діалог культур. Важливого значення набувають методи й прийоми стимулювання асоціативно-образного мислення (міжвидові мистецькі паралелі, аналогії, порівняння тощо), пошук учнями в мистецтві особистісно значущих смислів, співзвучних власному досвіду. Програма передбачає наступність із дошкільною та загальною середньою освітою, а також застосування широких міжгалузевих зв’язків в контексті естетизації освітнього середовища школи.</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>