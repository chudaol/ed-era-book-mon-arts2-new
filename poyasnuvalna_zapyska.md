<div id="hypercomments_widget" class="js-hypercomments-widget invisible"></div>

Пояснювальна записка
=============================================
Програма навчального предмету інваріантної складової Типових навчальних планів початкової школи розроблена відповідно до Державного стандарту початкової загальної освіти в освітній галузі «Мистецтво». У її змісті інтегруються *музична*, *образотворча* та *мистецько-синтетична* змістові лінії. Програма спрямована на поліхудожнє виховання особистості, формування в учнів основ цілісної художньої картини світу.

**Мета** вивчення навчального предмету «Мистецтво»: у процесі сприймання та інтерпретації творів мистецтва, практичної художньо-творчої діяльності формувати в учнів комплекс ключових, міжпредметних естетичних і предметних мистецьких компетентностей, який забезпечить здатність до художньо-творчої самореалізації особистості.

*Ключові компетентності* – якості особистості, що дають змогу ефективно брати участь у різноманітних сферах діяльності (загальнокультурна, соціальна, інформаційно-комунікативна тощо).

*Міжпредметні естетичні компетентності* − здатність особистості виявляти естетичне ставлення до світу, естетично оцінювати предмети та явища у різних сферах життєдіяльності, що формується під час опанування різних видів мистецтва та їх взаємодії.

*Предметні мистецькі компетентності* − здатність особистості до пізнавальної діяльності та творчого самовираження у певному виді мистецтва –  музичному, образотворчому, театральному та ін., що, що формується під час їх сприймання і практичного опанування.  

<p><b>Завдання:</b></p> 
<p><b><i>навчальні:</i></b></p>
<ul type="disk">
<li>
засвоєння  початкових  знань, елементарних уявлень і понять про види та жанри мистецтва, особливості художньо-образної мови музичного та візуального мистецтва у взаємозв’язках із синтетичними мистецтвами (хореографія, театр, кіно, цирк, мультиплікація);
</li>
<li>
розширення художньо-естетичного досвіду, опанування елементарними художніми  вміннями та навичками у процесі практичної діяльності;
</li>
<li>
набуття початкового досвіду зі створення художніх образів у процесі власної елементарної творчості;
</li>
</ul>
<p><b><i>виховні:</i></b></p>
<ul type="disk">
<li>
виховання в учнів естетичного ставлення до дійсності та емоційно-ціннісного ставлення до мистецтва, художніх інтересів та естетичних смаків;
</li>
<li>
виховання елементарних світоглядних уявлень і ціннісних орієнтацій, розуміння учнями зв’язків мистецтва з природним і культурним середовищем, життєдіяльністю людини, сучасною технікою, засобами масової інформації; 
</li>
<li>
виховання здатності сприймати, інтерпретувати та оцінювати художні твори, висловлювати й аргументувати особистісне ставлення до них;
</li>
<li>
виховання потреби в художньо-естетичному самовдосконаленні відповідно до вікових можливостей;
</li>
</ul>
<p><b><i>розвивальні:</i></b></p>
<ul type="disk">
<li>
збагачення емоційно-почуттєвої сфери;
</li>
<li>
розвиток загальних і спеціальних мистецьких здібностей;
</li>
<li>
стимулювання художньо-образного мислення, проявів уяви та інтуїції, творчого потенціалу особистості.
</li>
</ul>

<center><b>Основні принципи програми «Мистецтво»:</b></center>
<ul type="disk">
<li>
<i>системність, наступність, лінійність, інтегративність</i> у побудові змісту, коли домінуючі змістові лінії музичного та образотворчого мистецтва реалізуються систематично й послідовно, по одній висхідній лінії, з поступовим ускладненням від класу до класу і збагачуються елементами мистецько-синтетичної змістової лінії;
</li>
<li>
<i>компетентнісний підхід</i>, спрямованість курсу на формування в учнів ключових, предметних і міжпредметних компетентностей;
</li>
<li>
органічний зв’язок <i>універсального</i> (загальнолюдського, полікультурного), <i>національного</i> (державного) і <i>регіонального</i> (етнолокального, краєзнавчого) компонентів мистецької освіти;
</li>
<li>
єдність навчання, виховання й розвитку учнів засобами мистецтва; зв’язок навчальної діяльності та позаурочної естетико-виховної роботи;
</li>
<li>
цілісність мистецьких знань та уявлень, емоційно-ціннісного ставлення, умінь і творчості;
</li>
<li>
діалогічність; варіативність форм, методів, технологій.
</li>
</ul>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>